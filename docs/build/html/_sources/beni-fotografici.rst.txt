6.1.1 beni fotografici
'''''''''''''''''''''''
6.1.1.1 Predisposizione dei beni e dell’ambiente di lavoro per la digitalizzazione
____________________________________________________________________________________
I beni da digitalizzare devono essere predisposti in modo da risultare idonei per le diverse fasi dell’attività operativa. I beni devono sempre essere identificati univocamente con un numero d’inventario e devono essere in condizioni conservative compatibili con le attività previste. Le condizioni devono essere documentate, preferibilmente con un condition report, ed eventuali alterazioni devono essere segnalate e documentate, anche mediante scatti fotografici. La valutazione preliminare può indicare la necessità di interventi propedeutici alla digitalizzazione, dalla rimozione della polvere ad interventi più rilevanti di conservazione e restauro. Come da norme vigenti nel settore dei beni culturali tutte le pratiche operative che prevedono interventi conservativi e di restauro o comunque azioni dirette sui beni devono essere eseguite da personale qualificato.
Il personale che procede alla movimentazione e alla digitalizzazione deve utilizzare adeguati guanti protettivi (in cotone bianco, nitrile o in lattice naturale senza polveri).
L’ambiente di lavoro in cui avviene la digitalizzazione deve avere specifici requisiti spaziali e prestazionali. Nel caso in cui le attività si svolgano all’interno della sede dell’Ente, si consiglia di individuare una stanza dedicata con idonee caratteristiche. L’ambiente di lavoro deve essere a uso esclusivo del personale operativo, di un restauratore o tecnico esperto equivalente per la movimentazione eventuale dei beni e personale di controllo dello spazio, precludendo l’accesso ai visitatori occasionali limitandolo tramite sistemi di limitazione concordati con l’Ente. Per quanto riguarda l’illuminazione sarebbe opportuna l’assenza di luce esterna diretta o, in caso di presenza di ampie aperture finestrate, la possibilità di schermare le stesse garantendo un’illuminazione artificiale omogenea e diffusa. A tal proposito si segnala che la maggior parte degli apparecchi di digitalizzazione per beni fotografici sia planetari sia piani per i grandi formati dispongono di un sistema di illuminazione ad hoc che non viene interferito da fonti luminose esterne fino a 5000 lumen. L’ambiente deve rispondere ad adeguate condizioni termoigrometriche che per i beni fotografici in genere rivestono un ruolo fondamentale nello stato di conservazione, anche temporanea, fuori dalla sede abituale. I valori di umidità relativa e temperatura, se pure non ottimali, devono essere stabili. Sono quindi da evitare sbalzi eccessivi di questi parametri (come ad esempio un ambiente riscaldato e secco durante l’orario lavorativo che di notte diventi freddo e umido).
Relativamente alle dimensioni dell’ambiente, occorre tenere conto della quantità dei beni oggetto di digitalizzazione, prevedendo un’area per lo stoccaggio temporaneo dei beni stessi oltre allo spazio necessario per l’utilizzo della strumentazione individuata per effettuare la digitalizzazione. Lo spazio di manovra e la presenza di piani di appoggio dovranno essere adeguati a tipologie e consistenze degli oggetti, considerando che vanno generalmente mantenuti in piano limitando le sovrapposizioni. Per le fotografie in generale è necessario toccare il meno possibile la superficie e per le acquisizioni recto/verso può essere necessario ricorrere a semplici cartelline o a piani ausiliari di cartoncino. Ulteriori e particolari attenzioni andranno inoltre riservate ad alcune tipologie di materiali contenuti nei beni fotografici quali per esempio nitrati, dagherrotipi, albumine colorate con colori vegetali, carte salate. Le lastre in vetro sono in generale fragili e grande cura va prestata nell’evitare gli urti. Gli album vanno spostati e mantenuti in piano. Per poterli mantenere aperti utilizzare un appoggio che sostenga e impedisca l’apertura completa. Sono adatti sia supporti rigidi e modulabili nell’angolazione, che morbidi regolabili nella forma. Se necessario fermare in sicurezza l’apertura esistono specifici pesi rivestiti (snakes). In presenza di elementi accessori mobili (es. cerniere e chiusure) posizionarli in maniera da non creare sollecitazioni ed eventualmente creare delle protezioni ad hoc.

6.1.1.2 digitalizzazione bidimensionale (2D)
6.1.1.2.1 tipologia dell’informazione digitale
Nella digitalizzazione bidimensionale dei beni fotografici, vista la loro eterogeneità, si consiglia di valutare l’utilizzo di diverse tipologie di scanner anche in funzione dell’approccio di base o ottimale previsto per il progetto di digitalizzazione. I positivi fotografici devono essere digitalizzati recto e verso anche nel caso in cui siano montati su supporti in cartone decorato e possono essere scansionati con scanner piano. I negativi su celluloide o lastra in vetro devono essere scansionati con scanner piano per trasparenti con caricamento a cassetto o coperchio luminoso. Gli scanner piani sia per positivi che per trasparenti dovranno avere una fonte di illuminazione diretta a catodo freddo e dovranno essere profilati attraverso software per il controllo colore (X-Rite ColorChecker Pantone) con strip, carte colore/grigi per una corretta elaborazione del punto bianco e della densità minima e massima dell’immagine. La procedura di allineamento cromatico è richiesta anche per la riproduzione tramite stativo repro con dorso digitale o scanner planetario con illuminazione “onboard” che rispettino le caratteristiche riportate nel cap. 5. Per ciascuna scansione eseguita, l’informazione digitale sarà costituita da un’immagine cosiddetta master destinata alla lunga conservazione in formato TIFF non compresso. L’immagine master dovrà avere la piena risoluzione ricavata dal formato del sensore utilizzato o dalla risoluzione, nel caso degli scanner, indicata dal committente; da essa potranno essere successivamente ricavate ulteriori immagini di risoluzione inferiore, adatte ad esempio, alla pubblicazione online.

6.1.1.2.2 parametri di digitalizzazione
6.1.1.2.2.1 profondità di colore
Per l’acquisizione dell’informazione digitale bidimensionale la profondità di colore determina il livello di fedeltà cromatica acquisendo con maggiori o minori informazioni a seconda che si usino le modalità bitonale (bianco e nero), a scala di grigi o a colori. L’immagine digitale in modalità bitonale ha una profondità di colore di 1 bit per ogni pixel, cioè ogni pixel che costituisce l’immagine può essere caratterizzato dal valore 0 (nero) o dal valore 1 (bianco). L’immagine digitale in modalità scala di grigi permette, invece, per ogni pixel, 256 possibili livelli di colore che passano dal nero (0) al bianco (255). L’immagine digitale in modalità a colori usa i tre canali rosso (Red), verde (Green) e blu (Blue), da cui deriva la denominazione RGB, che, considerando i 256 possibili livelli di colore per ciascun canale, produce un’immagine a colori in cui ogni pixel può avere uno tra 16.777.216 colori (256x256x256). Si evince come all’aumentare della resa cromatica ci sia un incremento della pesantezza risultante dell’informazione digitale.

6.1.1.2.2.2 risoluzione
Per l’acquisizione dell’informazione digitale bidimensionale la risoluzione stabilisce la qualità dell’informazione digitale risultante e quindi la definizione della stessa e di conseguenza la pesantezza del file. La risoluzione è espressa in numero di punti o di pixel che costituiscono l’immagine: all’aumentare degli stessi in fase di acquisizione corrisponde un dettaglio maggiore e una qualità maggiore. In funzione dell’obiettivo prefissato nel progetto di digitalizzazione complessivo, devono essere valutati i tempi di digitalizzazione in relazione ai costi delle necessarie strumentazioni e alla gestione dei file da conservare. La risoluzione diventa quindi il parametro fondamentale per l’acquisizione dell’informazione digitale in modo che questa risulti ottimale per le finalità di digitalizzazione.

TIPOLOGIA DI
BENE MOBILE
FORMATO DELL’INFORMAZIONE DIGITALE MASTER
PROFONDITÀ DI COLORE
RISOLUZIONE OTTICA
beni fotografici in bianco e nero
(stampe fotografiche, trasparenti negativi e positivi)

Approcci Ottimale e di Base

TIFF non compresso
Approcci Ottimale e di Base

Scala di grigi a 8 bit 

Approccio Ottimale
Da 35 mm a 10x12 cm:
1200-3200 con una risoluzione basata su 6000 pixel lungo il lato lungo 
Da 10x12 a 20x25 cm:
3000 con una risoluzione basata su 8000 pixel lungo il lato lungo 
Superiore a 20x25 cm:
1600 con una risoluzione basata su 10000 pixel lungo il lato lungo 

Approccio di Base
Da 35 mm a 10x12 cm:
800-2800 con una risoluzione basata su 4000 pixel lungo il lato lungo 
Da 10x12 a 20x25 cm:
800-1200 con una risoluzione basata su 6000 pixel lungo il lato lungo 
Superiore a 20x25 cm:
800 con una risoluzione basata su 8000 pixel lungo il lato lungo 
beni fotografici a colori
(stampe fotografiche, trasparenti negativi e positivi)

Approcci Ottimale e di Base

TIFF non compresso
Approcci Ottimale e di Base

Profilo colore a 24 bit (8 bit per canale)

Approccio Ottimale
Da 35 mm a 10x12 cm:
1200-3200 con una risoluzione basata su 6000 pixel lungo il lato lungo 
Da 10x12 a 20x25 cm:
3000 con una risoluzione basata su 8000 pixel lungo il lato lungo 
Superiore a 20x25 cm:
1600 con una risoluzione basata su 10000 pixel lungo il lato lungo 

Approccio di Base
Da 35 mm a 10x12 cm:
800-2800 con una risoluzione basata su 4000 pixel lungo il lato lungo 
Da 10x12 a 20x25 cm:
800-1200 con una risoluzione basata su 6000 pixel lungo il lato lungo 
Superiore a 20x25 cm:
800 con una risoluzione basata su 8000 pixel lungo il lato lungo 

6.1.1.2.2.3 nomenclatura dei file
Per l’acquisizione dell’informazione digitale bidimensionale, a prescindere dal numero di file acquisiti (ma a maggior ragione se tale numero è particolarmente grande) al fine di ordinare in maniera rigorosa l’archivio digitale, si consiglia di adottare in fase di archiviazione una nomenclatura dei file che consenta di individuare il singolo file già dalla denominazione e che ne sintetizzi attraverso l’uso di parole, abbreviazioni, caratteri, sigle, codici e numeri le informazioni contenute. In generale il nome di ciascun file sarà una stringa di caratteri composta da più parti, avente in essa le informazioni necessarie a identificare in maniera univoca l’Ente e il bene a cui l’immagine si riferisce. I nomi dei file saranno completati con l’estensione adeguata (tif, jpg, pdf, xml). Nelle memorie di massa i file immagine saranno distribuiti in più cartelle, in modo da preservare l’ordinamento complessivo dei materiali (nel caso di archivi e/o biblioteche) o in riferimento all’opera riprodotta (identificata dal codice univoco nazionale rilasciato da ICCD). La nomenclatura delle cartelle e dei file è una stringa di campi (Codice Ente, Codice univoco nazionale di catalogo...) separati da underscore o trattino basso (_). Per agevolare il controllo di qualità, si raccomanda di non includere nelle cartelle per i file TIF più di 200 immagini, o più di 100 immagini nel caso di documenti di grande formato. In questi casi suddividere la cartella in più cartelle numerate progressivamente. L’immagine che include le scale di colore e di grigio e il righello, deve essere nominata in modo che sia l’ultimo file della cartella e alla numerazione progressiva del file va aggiunta una “-c”. La cartella principale, denominata “Codice Ente – Segnatura” o “Codice Ente – Codice univoco nazionale” conterrà le seguenti sottocartelle (qui di seguito elencate a titolo esemplificativo): TIF.Master (oppure RAW.Master a seconda del formato nativo prodotto dallo strumento di acquisizione), TIF.Derivato, JPG300, JPG150. Il nome dei file seguirà il seguente schema: “Codice Ente – Segnatura – Numero Progressivo.estensione”.

6.1.1.2.2.4 scala colore e scala dimensionale 
Per l’acquisizione dell’informazione digitale bidimensionale, al fine di garantire la massima fedeltà cromatica, lo scatto dovrà contenere riferimenti metrici e cromatici che permettano all’osservatore di avere un riferimento dimensionale con l’adeguato metrino fotografico e una fedeltà cromatica realistica. Il controllo colore deve essere eseguito con X-Rite ColorChecker Pantone ed è fondamentale non solo per l’osservazione, ma anche per la restituzione multimediale su visori di qualità e per una corretta riproduzione a stampa chimica o tipografica per scopi promozionali e in generale editoriali. Nel caso in cui i riferimenti metrici e cromatici dovessero interferire sulla totale leggibilità del bene fotografato si raccomanda di eseguire un secondo scatto mantenendo lo stesso punto di ripresa e la stessa illuminazione rimuovendo i riferimenti.

6.1.1.2.3 post-produzione
Una volta acquisite le informazioni digitali bidimensionali devono essere effettuate opportune operazioni di post-produzione attraverso lo svolgimento di alcune attività manuali o automatizzate al fine di correggere e/o migliorare le caratteristiche dell’informazione digitale acquisita.
Nel caso bidimensionale, che per i beni fotografici discende dall’aver condotto l’acquisizione tramite scanner piani o planetari dedicati e sistemi repro con apparecchi fotografici, tali operazioni possono riguardare la correzione di alcuni parametri di ripresa quali il contrasto, la luminosità, la rotazione, la correttezza dell’inquadratura e il taglio delle parti in eccesso, le eventuali aberrazioni ottiche e cromatiche o le distorsioni geometriche, la scala cromatica e tonale, il disturbo digitale, l’eventuale restauro digitale di parti mancanti o danneggiate. Se nella digitalizzazione 2D l’obiettivo pratico è la generazione di un file master, cioè la miglior copia prodotta che assicuri di non dover ripetere la digitalizzazione (un file destinato alla lunga conservazione e caratterizzato da alta qualità ed elevato peso del file), uno degli obiettivi nella fase di post-produzione è quello di generare file derivati, cioè ottimizzati a partire dal file master per fruizioni peculiari. I file derivati, se da un lato risultano vantaggiosi per applicazioni in cui è fondamentale la riduzione del peso del file, dall’altro si caratterizzano per essere ridimensionati in termini di qualità perché con queste procedure avviene inevitabilmente una perdita di informazioni. Tra i vari formati di informazione digitale compressa il più diffuso e utilizzato è il formato JPG. C’è da evidenziare che la consultazione online, per cui tali formati compressi sono impiegati, si sta costantemente evolvendo attraverso lo sviluppo di nuovi standard di consultazione tramite browser, come nel caso dello standard IIIF (cfr. cap. 12), che cercano di porre fine alla necessità di ottenere file derivati a partire da file master. 
