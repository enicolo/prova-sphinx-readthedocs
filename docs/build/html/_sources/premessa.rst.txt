1. PREMESSA
===========

L’ICCD, per rispondere alla domanda emersa dai soggetti istituzionali 
che operano nell’ambito dei beni culturali, ha deciso di redigere delle linee guida contenenti 
orientamenti operativi per la produzione di entità multimediali per il Catalogo generale dei beni culturali. 
Questo documento propone un’ampia gamma di casi e corrispondenti soluzioni metodologiche in modo da orientare gli Enti nella scelta della migliore prassi operativa di digitalizzazione dei beni culturali per la produzione di entità multimediali a corredo delle schede di catalogo. 
Il documento distingue tra un cosiddetto “approccio di base” e un “approccio ottimale” alla digitalizzazione: pur consigliando di operare secondo un approccio ottimale, al fine di non ottenere esiti della digitalizzazione poco adeguati da un punto di vista qualitativo, considera anche un approccio di base al di sotto del quale non è opportuno affrontare l’attività di digitalizzazione, in attesa di disporre di adeguate risorse.
Qualsiasi attività di digitalizzazione richiede una conoscenza approfondita dei beni da digitalizzare ottenuta anche attraverso l’analisi degli inventari e dei cataloghi e presuppone una corretta conservazione del bene originale. Le presenti linee guida offrono delle indicazioni specifiche per i vari beni culturali sottoposti a digitalizzazione al fine di produrre allegati multimediali per le schede di catalogo senza tuttavia scendere nella sfera dell’indagine diagnostica specifica (materica, costruttiva, termografica ecc.) di supporto ad altre materie (restauro, conservazione, consolidamento ecc.).
