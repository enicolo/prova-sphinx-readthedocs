2. GLOSSARIO
============
**BIANCO E NERO, SCALA DI GRIGI, RGB, RGB TRUE COLOR**
Identificano tre tipologie di scale di colore: 
- Bianco e Nero: 1 bit per ogni pixel. Ogni pixel può essere bianco o nero 
- Scala di grigi: 8 bit per pixel corrispondono a 256 tonalità di grigio
- RGB (Red, Green e Blu): Colori primari utilizzati per creare altri colori. 15 o 16 bit per pixel generano da 32.268 a 65.536 diversi colori
- RGB TRUE COLOR: 24 bit per pixel generano 16,8 milioni di colori

**CAD**
Acronimo di Computer Aided Design, settore dell’informatica volto all’utilizzo di tecnologie software e computer grafica per supportare le attività di disegno tecnico e di progetto avendo come obiettivo la creazione di un modello bidimensionale e/o tridimensionale del bene.

**ENTE**
Per Ente si intende qualsiasi soggetto che consulti le presenti linee guida e le adotti per intraprendere un progetto di digitalizzazione del proprio patrimonio mobile e/o immobile.

**FOTOMODELLAZIONE / FOTOGRAMMETRIA**
Tecnica che fa uso di fotocamere digitali per l’acquisizione di foto bidimensionali e la restituzione di modelli metrici tridimensionali. La procedura genera una nuvola di punti, che può essere convertita in una superficie poliedrica (mesh) poi rivestita con immagini fotografiche (texture) che consentono di ottenere una visualizzazione fotorealistica del bene rilevato.

**GEOREFERENZIAZIONE**
Tecnica di attribuzione di coordinate geografiche a un oggetto grafico che viene usata nelle procedure di cartografia computerizzata.

GIS
Sigla di Geographical Information System, banca dati relazionale a base cartografica, più o meno automatizzata, secondo i casi, spesso, ma non necessariamente, prodotta con l’ausilio di dati acquisiti via satellite. In linea generale, a ciascuna minuta porzione di area rappresentata sulla carta geografica e individuata mediante un sistema di coordinate viene correlata, in un GIS, una serie di informazioni che, codificate in forma numerica e quindi grafica, possono essere aggiornate, visualizzate e stampate in tempi rapidissimi. L’aggiornamento, così come l’immagazzinamento delle informazioni sotto forma di dati codificati, viene effettuato nella banca dati, da cui poi si deriva la cartografia. L’impiego del GIS si è rapidamente esteso a molti ambiti, data la flessibilità dello strumento. Molte discipline fanno uso di sistemi informativi geografici concorrendo al loro sviluppo, sebbene i GIS mantengano con la geografia un rapporto evidentemente privilegiato.

GPS
Sigla di Global Positioning System (propriamente “sistema di posizionamento globale”), indicante un sistema computerizzato di copertura planetaria, utilizzato nelle operazioni di rilievo topografico e architettonico-ambientale, che consente di sfruttare i segnali emessi da alcuni satelliti per localizzare cose e persone (fornite di un apposito trasmettitore-ricevitore) sulla superficie terrestre.

HARD DISK
Nei calcolatori elettronici, l’hard disk è il disco di memoria magnetica realizzato con materiale rigido e non asportabile, da cui i nomi di disco rigido e disco fisso con cui è anche comunemente definito, ma che può presentarsi anche in versione trasportabile come periferica esterna collegata al calcolatore elettronico tramite apposite porte di connessione.

INFORMAZIONE DIGITALE
Con tale espressione si considera il documento generato come esito finale della digitalizzazione: esso varia le proprie caratteristiche a seconda della strumentazione utilizzata, dei parametri considerati e della tipologia di riproduzione del bene che può essere (bidimensionale e/o tridimensionale).

JPEG
Sigla di Joint Photographic Experts Group, che indica una tecnica di codifica di immagini digitalizzate, allo scopo di ridurne la ridondanza. La codifica JPEG permette di ridurre di molto le dimensioni di un file relativo a un’immagine a colori, fino a rapporti di compressione 1/16 o maggiori. La tecnica si basa sull’applicazione di opportune medie fra pixel contigui, sia rispetto ai segnali di luminanza sia a quelli di crominanza. La codifica è studiata per immagini fotografiche e per la loro trasmissione efficiente attraverso reti di telecomunicazione, in particolare Internet. Comportando sempre una perdita di informazione (che varia a seconda del rapporto di compressione adottato), è poco adatta a immagini di altissima qualità o di contenuto informativo particolare (come, per es., le immagini astronomiche).

LASER SCANNING
Tecnologia utilizzata per il rilievo di oggetti complessi caratterizzata dall’elevata quantità di dati acquisiti in un tempo molto breve che consente di eseguire il rilievo geometrico del bene con un ragguardevole livello di dettaglio e completezza. Il risultato di uno scanning effettuato con strumentazioni laser è un insieme numerosissimo di punti (chiamato “nuvola di punti”) distribuiti sull’oggetto da rilevare, in funzione del grado di dettaglio che si vuole raggiungere. La finalità è quella di generare un modello digitale tridimensionale più vicino possibile alla realtà dell’oggetto scansionato (chiamato “clone digitale”) da utilizzare per condurre successivi studi.

OBJ
Formato di file per definire geometrie 3D, è un formato aperto che è stato adottato da tantissimi applicativi per la grafica 3D per l’interscambio di dati con altri programmi. È un formato semplice, con un data-format che rappresenta solamente la geometria 3D, ossia la posizione di ogni vertice, la posizione di ogni coordinata UV per le texture, le normali e le facce che compongono il modello. I vertici sono memorizzati di default in un ordine antiorario rendendo non necessaria la dichiarazione esplicita delle normali. Le coordinate di un OBJ non hanno unità di misura, ma informazioni sulla scala del modello possono essere contenute in una linea di codice commentata.

PDF
Sigla di Portable Document Format, è un formato di file basato su un linguaggio di descrizione di pagina per rappresentare documenti di testo e immagini in modo indipendente dall’hardware e dal software utilizzati per generarli o per visualizzarli.

PIXEL 
Nelle tecniche di digitalizzazione delle immagini, è il più piccolo elemento (picture element), distinto per colore, intensità ecc., costituente dell’immagine originale.

PROFONDITÀ DI COLORE 
La profondità di colore è il numero di bit usati per indicare il colore di un singolo pixel in un’immagine bitmap ed esprime quanto finemente possono essere espressi i livelli di colore. 
Valori tipici sono 8, 16 o 24 bit per pixel (che si traducono in 1, 2 o 3 byte per pixel), da cui discende la dimensione del file dell’informazione digitalizzata (c.d. peso), che risulta dal prodotto del numero di byte per pixel per il “totale di pixel” dell’immagine. 
La profondità di colore si esprime anche come “bit per canale” (p.e. 24 bit per pixel sono 8 bit per canale nel modello RGB, in cui con 8 bit si esprime rispettivamente un valore per il canale R, G e B tra 0 e 255).

RISOLUZIONE
Per risoluzione di un’immagine si intendono comunemente sia il numero di pixel per pollice (corrispondente a 2,54 centimetri) che essa contiene, e in questo caso è espressa da un valore numerico in PPI (pixel per pollice ovvero pixel per inch), sia l’insieme complessivo dei pixel contenuti nell’immagine, che si ottiene moltiplicando il numero di pixel in cui è suddiviso ciascuno dei due lati dell’immagine digitale. In tal senso, nelle elaborazioni delle immagini, con il termine risoluzione si intende anche il grado di definizione, ossia la capacità di riprodurre con precisione i dettagli.

TAGLIO
Rispetto all’intera area che una strumentazione di acquisizione dell’informazione digitale può coprire, il taglio si definisce come l’area che viene effettivamente digitalizzata. 

TIFF
Sigla di Tagged Image File Format, è un formato di immagine di tipo raster, piuttosto diffuso, sviluppato dalla Aldus Corporation e oggi detenuto dalla Adobe. Le specifiche del formato TIFF permettono una notevole flessibilità. Questo è un vantaggio di per sé, ma rende difficile scrivere un interprete pienamente conforme alle specifiche. Ciò comporta che una stessa immagine possa essere visualizzata con colori differenti a seconda dell’interprete che si utilizza. Il TIFF è largamente utilizzato per lo scambio di immagini raster fra stampanti e scanner perché permette di specificare numerose indicazioni aggiuntive come le tabelle di gamut o informazioni sulla calibratura del colore. Il TIFF quindi è utilizzato per far comunicare più macchine all’interno dello stesso studio fotografico o di editing che hanno la stessa calibratura.
